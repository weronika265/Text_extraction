Tradycyjnie do produkcji strun wiolinowych używa się czystego lub rektyfikowanego nylonu. Czysty nylon ma jaśniejsze brzmienie, a rektyfikowany bardziej okrągłe i ciemniejsze. Jest to kwestia gustu, który zestaw wybrać. Mogę doradzić, że jeśli mamy jasno brzmiącą gitarę (np. ze świerkowym topem), warto zaopatrzyć się w struny z rektyfikowanego nylonu, by wyrównać brzmienie. Gra na strunach z czystego nylonu może kłuć w uszy na jaśniej brzmiącej gitarze. Natomiast struny z rektyfikowanego nylonu mogą zamulać na ciemniej brzmiącej gitarze (np. z cedrowym topem), a na tej samej gitarze struny z czystego nylonu mogą brzmienie zrównoważyć. Dostępne są także struny tytanowe i kompozytowe, posiadające jaśniejsze brzmienie od czystego nylonu, świetne do zastosowań mniej klasycznych, ale także dla ciemno brzmiących instrumentów. W przypadku strun basowych najczęściej spotykane są struny nylonowe z owijką z posrebrzanej miedzi, mające dość ciemne brzmienie, a także z brązu (80% miedzi i 20% cynku) o jaśniejszym brzmieniu.
