Początkujący gitarzyści z pewnością nie mają łatwego życia. Stoi przed nimi wiele wyborów dotyczących zarówno samej gitary oraz sprzętu nagłośnieniowego, jak i rozmaitych dodatkowych akcesoriów, takich jak paski czy futerały. Ogromny wybór artykułów dostępnych w sklepach muzycznych może przyprawić o ból głowy, ale daje także szansę na dobranie sprzętu idealnie dopasowanego do potrzeb i posiadanych funduszy.
Jednym z drobniejszych, ale niezwykle ważnych elementów zestawu gitarowego jest kostka. W ogromnej mierze decyduje ona o wygodzie gry, a co za tym idzie, o szybkości z jaką będziemy nabywać umiejętności. Wybór odpowiedniej kostki jest oczywiście sprawą indywidualną, każdy z nas ma nieco inny styl gry, uderza w struny z różną siłą etc. Często warto kupić cały zestaw kostek o różnych grubościach, aby sprawdzić, co najbardziej nam odpowiada.
Najważniejszą kwestią determinującą w dużej mierze sposób gry jest materiał, z jakiego kostka gitarowa jest wykonana oraz jej grubość. W sklepach muzycznych najczęściej znajdziemy kostki drewniane, metalowe lub z plastiku i to te ostatnie są najtańsze i najpopularniejsze. Początkujący gitarzysta nie musi inwestować w drogie odmiany, warto natomiast pamiętać, żeby kupić ich zapas, zwłaszcza, gdy dopiero uczymy się grać. Kostki będą się zużywać w szybkim tempie.

