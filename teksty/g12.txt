Nie zapomnę wywiadu z członkiem zespołu ZZ-Top. Billy Gibbons opowiadał jak to zawsze grał na swoich gibonach, używając bardzo grubych strun .012-.052 lub .013-.054. Wspominał, że paluchy bolały, dłoń po koncercie była bardzo zmęczona i granie, które miało być przyjemnością, stało się ciężką pracą, a nawet udręką. Aż tu pewnego dnia ZZ-Top grał przed bluesową gwiazdą B.B. Kingiem. Jak to gitarzyści obejrzeli z fascynacją swoje gitary i okazało się, że wielki B.B. King gra swojego bluesa na bardzo cienkich strunach .08-.038, argumentując to tym, że nie lubi się męczyć podczas grania. Od tego dnia Billy Gibbons, grający przecież dość ciężkiego rock&rolla, postanowił również mniej się męczyć na koncertach.
W zasadzie struny każdego rodzaju i grubości są dobre dla początkujących, o ile gitara została odpowiednio ustawiona i wyregulowana. Osobiście polecałbym zastosowanie strun, które często oznacza się słowem "regular". Regularny komplet to grubości od .010" do .046". Jest to rozmiar, z którego zawsze można zejść niżej lub wspiąć się wyżej. Nie są zbyt miękkie, jak na przykład "dziewiątki" (o "ósemkach" nie wspominając), co często jest przyczyną kłopotów ze strojem. Początkujący nie mają bowiem jeszcze pełnej kontroli nad siłą, z jaką stawiają palce na strunach. "Dziesiątki" nie są także za twarde. Oczywiście mówimy tutaj o standardowym stroju instrumentu.

