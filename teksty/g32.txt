W pierwszej kolejności sprawdź czy progi nie wystają poza podstrunnicę – łatwo to zauważysz, ponieważ ostre krawędzie ranią ręce. Przesuszona gitara może mieć również zapadniętą płytę wierzchnią czego skutkiem jest niska akcja strun i brzęczenie strun. Zerknij czy mostek nie odkleja się od korpusu oraz na kondycję lakieru.
W Polsce w okresie zimowym łatwo przesuszyć gitarę – obowiązkowo stosuj nawilżacz. Wystarczy, że zimą instrument stał blisko kaloryfera lub w pomieszczeniu o niskiej wilgotności (poniżej 35%). Z tego powodu lutnicy najwięcej pracy mają zimą. Miej na uwadze, że nie każdy sklep muzyczny dba o odpowiednie warunki do przechowywania gitar. Wiosną wilgotność podnosi się do 45-55%, a gitara w naturalny sposób wraca do normy.
Niektóre instrumenty posiadają wybrzuszenie w miejscu, gdzie gryf łączy się z korpusem. Skutek jest taki, że pomimo wysokiej akcji strun gitara pobrzękuje i blokuje się przy podciąganiu strun. Wioliny brzmią nieatrakcyjnie przy mocniejszym ataku. Gitara z taką przypadłością od razu narazi Ciebie na koszty w postaci wymiany progów i szlifu podstrunnicy.
Jednym z większych problemów w gitarze może być skręcony gryf. Skutkiem tej usterki jest wysoka akcja strun na wiolinach oraz niska w basie lub odwrotnie. Nie warto interesować się takim instrumentem.
