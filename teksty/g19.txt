Początek przygody z grą na gitarze to przede wszystkim rozsądny wybór pierwszego instrumentu. Wiadomo, że żaden początkujący gitarzysta nie chce inwestować za wiele. Współczesny rynek kusi bardzo tanimi gitarami. Oferty można znaleźć wszędzie. Internetowe prównywarki cen pomagają nam wyszukać najtańsze możliwe rozwiązania. Jest bardzo dużo firm, które sprzedają w sieci, nie posiadając faktycznie salonów sprzedaży. Jest dużo, tanio ale czy jakość tych produktów jest godna uwagi? „Masówkę” w postaci tanich gitar spotkać można także (o zgrozo!!!) w popularnych sieciówkach spożywczych. Te dość nieeleganckie, żeby nie powiedzieć nieprzyzwoite, praktyki pojawiają się głownie w okresie przedświątecznym i przed rozpoczęciem roku szkolnego. Dlaczego nieeleganckie? Zapraszam do poczytania!
Jak od każdej reguły, również od tej znajdą się wyjątki, choć nie spodziewałbym się za wiele po gitarze za niecałe 200zł. Takie właśnie instrumenty natrafimy w wyżej wymienionych dyskontach spożywczych. Niewiadome pochodzenie, tanie materiały, wykonanie poniżej norm. Progi trochę kaleczą ręce, tu i ówdzie wystaje klej, nastrojenie instrumentu graniczy z cudem, ale… jest tanio! Bardzo dobrze rozumiem rodziców, którzy chcą zapłacić jak najmniej bo „nie wiadomo czy to nie jest słomiany zapał i za 2 miesiące gitara nie pójdzie w kąt”. Jeśli kupicie najtańszy wyrób gitaropodobny, gwarantuje wam, że w kąt pójdzie nie za 2 miesiące ale za 2 dni.

