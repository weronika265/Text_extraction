Instrument musi perfekcyjnie stroić. Niepoprawność w tym punkcie od razu dyskwalifikuje gitarę. W końcu nie chcemy od razu narazić się na szlif lub wymianę progów oraz inwestycje w kompensowany podstawek wyprofilowany dla każdej struny. Wyjątek – mamy wyjątkowo dobrze brzmiącą gitarę i warto w nią zainwestować, zazwyczaj dotyczy to starych i mocno używanych instrumentów. W skrajnych przypadkach gitara może mieć problem ze strojeniem, ponieważ mostek jest osadzony w złym miejscu – unikać takiego akustyka jak ognia!
Warto również sprawdzić klucze. Tanie gitary często wyposażone są w niskiej jakości stroiki, które przy ruchu “przeskakują” i puszczają strój. Jeśli gitara zaliczyła upadek na główkę to klucze mogą być uszkodzone. Kosz kompletu dobrej jakości stroików to 200-300zł. Bądź czujny!
Przy okazji badania stroju instrumentu zwróćcie uwagę na „wilki” czyli miejsca, gdzie dźwięk jest głuchy i nie wybrzmiewa wystarczająco długo. Zagraj po kolei wszystkie możliwe progi na podstrunnicy. Nie ma idealnych gitar, ale jeśli to zjawisko występuje zbyt często to nie jest to dobry znak.
W tym miejscu jeszcze raz przypominam o testowaniu na świeżych strunach. Czasem problemy ze strojem lub wilki mogą pojawić się tylko na zużytych strunach.
