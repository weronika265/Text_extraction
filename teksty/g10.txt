Struny w gitarze są elementem, który bezpośrednio wpływa na komfort gry oraz brzmienie. Wiedza z zakresu tego tematu jest kluczowa dla każdego gitarzysty. Struny dość szybko ulegają zużyciu i dobrze jest zadbać o regularną wymianę. Jest to szczególnie ważne dla muzyków koncertujących lub nagrywających w studio. Poniżej poradnik – jak dobrać struny do gitary akustycznej.
Na wstępie chciałbym zaznaczyć, że dobór strun jest mocno indywidualny. Moje propozycje nie muszą być idealnym wyznacznikiem dla każdego. Są to opcje, które sprawdzały się u mnie przez ostatnich 20 lat przygody z gitarą.
Uwaga! Do każdego typu gitary (akustyczna, elektryczna, klasyczna) dobieramy dedykowany komplet strun. Nie zalecam eksperymentów na tym polu – na przykład zakładania metalowych strun (z gitary akustycznej) do gitary klasycznej.
Najbardziej uniwersalny jest komplet 12-53, który osobiście polecam. Uzyskamy na nim pełne brzmienie basu oraz soczyste wioliny przy komfortowej grze. To właśnie ten rozmiar używa  większość gitarzystów akustycznych.
Komplet 11-49 oferuje większy komfort gry, ale kosztem brzmienia. Nie uzyskamy na nim mocnego basu, a wioliny będą „strzelać” przy mocniejszym ataku. Kiedy w takim razie warto kupić taki komplet? Jest to dobra opcja dla osób początkujących, które nie mają jeszcze odpowiednio mocnych palców do zestawu 12-53. Komplet 11-49 mogę polecić również dla gitarzystów, którzy grają partie solowe z podciąganiem strun.
Zestaw 13-56 to obowiązkowy wybór dla osób, które grają w niższym stroju niż standardowy EADGBE. Komplet 13-56 oznacza potężny bas oraz niesamowite, tłuste brzmienie wiolinów, które w partiach solowych cieszą ucho. Minusy? W standardowym stroju gra się trudno. Opcja tylko dla osób o mocnych palcach.

