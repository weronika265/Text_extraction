Przeglądając oferty kilku kolejnych sklepów muzycznych zauważymy wiele podobieństw – poszukując gitary akustycznej czy elektro-akustycznej znajdziemy instrumenty takich firm jak Yamaha, Ibanez, Fender czy Takamine. Są to znane i rozpoznawalne marki o wieloletniej tradycji i mimo, że opinie na ich temat mogą się diametralnie różnić to jednak nie mamy styczności z anonimowym produktem. O wyborze „markowej” gitary decydować może wiele czynników… znany artysta gra na takim instrumencie, koleżanka lub kolega mają podobny i są zadowoleni, konkretna marka może budować status i wizerunek… Co jednak zrobić, gdy spodoba się nam gitara firmy, o której nigdy nie słyszeliśmy? A może chcemy wyjść poza „mainstream” i wyrazić siebie poprzez instrument inny niż powszechnie spotykany? Wszak obiad można zjeść nie tylko w globalnej sieciówce. Jakkolwiek dziwna może się wydać ta gastronomiczna analogia, to jest ona wyjątkowo trafna. W popularnym miejscu wiemy czego się spodziewać, możemy sprawdzić opinie innych klientów i mamy teoretyczną gwarancję jakości… z drugiej strony, za rogiem możemy trafić na lokal, w którym nie dość, że zjemy pyszny posiłek to jeszcze cena pozytywnie nas zaskoczy. Ale… równie dobrze możemy skończyć z bólem brzucha a w przypadku instrumentu z niegrywalnym „wyrobem gitaropodobnym” o ostrych progach, wysokiej akcji strun i trudnym strojeniu.
