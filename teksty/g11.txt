Często nie zdajemy sobie sprawy jak ważne dla naszego brzmienia w gitarze są struny. Zastanawiamy się nad rodzajem i modelem gitary, wzmacniacza, jakie są klucze, mostek itd., a struny zostawiamy na koniec. Co gorsza, przy doborze strun często kierujemy się ich atrakcyjną ceną bądź kolorowym opakowaniem. Okazuje się, że właściwy wybór strun może być strzałem w dziesiątkę dla wszystkich, którzy szukają swojego niepowtarzalnego brzmienia.
Choć często nie zdajemy sobie z tego sprawy, większość gitar, które możemy kupić w sklepach, zaopatrzona jest w struny o grubości .009-.042 lub .010-.046. (są to oznaczenia najcieńszej i najgrubszej struny E podane w calach). Zasada wyboru grubości wcale nie jest taka jednoznaczna. Teoretycznie im cieńsze struny, tym łatwiej na nich grać, czyli: łatwiej je podciągać, przycisnąć do podstrunnicy itd. Natomiast grubsze struny bardziej nadają się do grania muzyki cięższej gatunkowo jak rock, metal itd. Praktycznie jest to bardzo indywidualna kwestia.

