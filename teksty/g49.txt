Istnieje szereg powodów dla których warto trochę bardziej zainteresować się tematem gitar. W szczególności pierwszy instrument do nauki powinien posiadać pewne cechy, które sprawiają, że nauka będzie przyjemnością i potencjalny następca Hendrixa nie zniechęci się po kilku dniach.
Jakość wykonania – bardzo tanie instrumenty często nie spełniają oczekiwań ze względu na źle nabite progi, nieprecyzyjne łączenie elementów, użycie kiepskiej jakości drewna, słabe strzymanie stroju. To wszystko wpływa na wygodę gry, niezawodność a gitara po krótkim czasie może po prostu nie nadawać się do gry. Mówiąc „bardzo tanie” mam na myśli tak zwane no name, które zalewają aukcje internetowe i można je kupić za nieco ponad 100zł. Unikajcie także supermarketów, hipermarketów i (o zgrozo!!!) dyskontów spożywczych, które w okresie świątecznym lub szkolnym oferują coś co tylko z wyglądu przypomina gitarę. INSTRUMENTY KUPUJEMY W SKLEPIE MUZYCZNYM, tak jak samochody w salonie do tego przeznaczonym!
Intonacja – gitara musi stroić, na każdym progu i w każdej pozycji na gryfie. W innym przypadku już od początku psujemy sobie słuch muzyczny a grane melodie i piosenki innych artystów jakimś „dziwnym” sposobem nie przypominają oryginałów.

