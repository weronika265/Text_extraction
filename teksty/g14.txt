Jako świeżo upieczeni gitarzyści zapewne wiecie, że sama gitara elektryczna „nie gra”. Ok, wydaje z siebie jakieś tam dźwięki ale są one żenująco ciche i w żaden sposób nie brzmią tak jak na Waszych ulubionych płytach. Wynika to z prostego powodu, sygnał megnetyczny, który wytwarzają przetworniki w gitarach trzeba odpowiednio wzmocnić i (mówiąc kolokwialnie) obrobić. Jeszcze pięćdziesiąt czy sześćdziesiąt lat temu sytuacja nie wyglądała zbyt różowo – młodzi muzycy kombinowali z podpinaniem instrumentów do radioodbiorników czy później do systemów hi-fi. Dźwięk uzyskany w ten sposób był najczęściej odrażający a i domownicy nie byli zachwyceni z zarekwirowania ważnego sprzętu domowego. Moje pokolenie (urodziłem się w połowie lat 80-tych) załapało się na pierwsze tzw. practice ampy, czyli małe, tranzystorowe konstrukcje, które miały służyć jako wzmacniacz do nauki i ćwiczenia w domu. Jakość wykonania i brzmienia tych małych potworków była odrażająca i prawdę mówiąc mogła zniechęcić niejedną młodą osobę do grania.
Całe szczęście czasy się zmieniły, technologia poszła do przodu. Dostęp do nagłośnienia dla początkującego gitarzysty jest nieporównywalnie większy, jakość i funkcjonalność sprzętu również a i ceny stały się bardzo przyjazne nawet dla najbardziej ograniczonego budżetowo muzyka. Pojawił się natomiast inny problem, typowy dla XXI wieku, mianowicie kłopot bogactwa. Postaram się troszkę Wam pomóc w wyborze rozwiązania, które dla Was będzie najbardziej optymalne.

