Przetworniki to jeden z kluczowych elementów brzmienia gitary elektrycznej. Dobrej jakości pickupy mogą znacznie poprawić brzmienie tańszych instrumentów, które często wyposażone są w słabej jakości osprzęt. Z drugiej strony, jeśli posiadamy solidny instrument, ale jego brzmienie nam się znudziło. lub po prostu chcemy jeszcze bardziej poprawić jego dźwięk, zabieg wymiany przetworników również jest zawsze dobrym pomysłem. W dzisiejszych czasach większość światowych gigantów w dziedzinie produkcji przystawek, takich jak Fender, DiMarzio czy Seymour Duncan, oferuje kilka lub nawet kilkanaście modeli z różną charakterystyką brzmieniową. Z łatwością więc znajdziemy dla siebie najlepsze rozwiązanie. 
Dla osób niedoświadczonych, wymiana przetworników może wydawać się z pozoru czynnością dość trudną. Jednak przy nawet minimalnej wiedzy jako obchodzić się z lutownicą, możemy pokusić się o samodzielną wymianę. Dzięki temu zaoszczędzimy czas i pieniądze, które musielibyśmy wydać u lutnika.  Dziś chcieliśmy Wam pokazać, że wymiana pickupów nie jest aż tak przerażającą operacją. Wystarczy wyposażyć się w kilaka podstawowych narzędzi – dobrej jakości lutownica, zestaw śrubokrętów, obcążki… przyda się też taśma malarska, aby uchronić lakier gitary przed przypadkowym uszkodzeniem.
Zapraszamy do obejrzenia poniższego filmu, w którym na przykładzie humbuckerów firmy Seymour Duncan, pokażemy jak szybko, sprawnie i bezstresowo możecie wymienić pickupy w swojej ulubionej gitarze.

